# PAC3:  Visionant el futur amb les ulleres de Manovich: redescobrint la hibridació 

### Casos d'hibridació


Autor: Josep Maria Verger Fuster


Data: 25/05/2023

![Smartphone-1184865_960_720 (1)](https://github.com/pepvf/PAC3/assets/134633074/61e07fa9-20d5-421b-b857-f4be6fbef9f9)




## Plantejament

Segons Lev Manovich, l’era digital està marcada per una tendència a la hibridació del programari. El concepte d’hibridació es va popularitzar en els anys noranta per descriure aplicacions i documents electrònics en els quals convivien distints tipus de mitjans. Tot i així, cal diferenciar entre la multimèdia i la hibridació. Així, mentre que en la multimèdia els elements conviuen però cada un d’ells necessita obrir el seu propi recurs per ser reproduït, en la hibridació es dona una fusió entre els elements que comparteixen les tècniques de software i les interfícies, generant una experiència nova i coherent, diferent a l’experimentació dels elements per separat. És a dir, no es dona una suma independent dels components, sinó un component comú que integra tots els elements. 
Els dos exemples d’hibridació presentats seran la pel·lícula Space Jam, un cas d’hibridació entre cine amb personatges reals i dibuixos animats, i Textomap, una aplicació web que trasllada a un mapa els topònims que troba en un text. 



## La pel·lícula Space Jam: Cas 1

![Space Jam](https://github.com/pepvf/PAC3/assets/134633074/0f85eb7a-45e4-4530-a7ff-eeb8527e8e71)

La pel·lícula ***Space Jam*** és un cas d’hibridació. Mostra com els mitjans tradicionals i els emergents s’uneixen, canvien i flueixen per a crear una forma nova. La hibridació en el cine ha estat un recurs utilitzat sovint per a atreure el públic; al llarg de la història del cinema el recurs de mesclar allò real amb allò imaginari ha donat grans pel·lícules, amb exemples tan diversos i distants en el temps com  *King Kong* o *Avatar*.

Tot i que el més freqüent és la hibridació entre cine i videojocs, amb exemples tan reconeguts com *Lara Croft: Tomb Raider*, en el cas que ens ocupa, la pel·lícula Space Jam, la hibridació es dona entre el cinema i els dibuixos animats. 

Com afirma Manovich fent una analogia amb l’evolució biològica, a vegades el procés d’hibridació dona com a resultat nous organismes, noves espècies i també nous components bàsics dels organismes, i, de la mateixa manera, “a vegades els fills dels nous mitjans són només lleugerament diferents dels que ja existeixen (…) El procés d’evolució dels mitjans també produeix noves tècniques per a la creació, edició, intercanvi i col·laboració de mitjans, noves convencions d’interfície i també nous algoritmes, els equivalents dels nous blocs de construcció de l’evolució biològica”. 

***Space Jam*** és una pel·lícula estadounidenca de Joe Pytka estrenada el 1996 que combina acció real i dibuixos animats. Va ser protagonitzada pel jugador de bàsquet Michael Jordan i pels Looney Tunes, els dibuixos animats de la Warner Bros, com el mític Bugs Bunny, el Pato Lucas, Porky o Piolín, entre d’altres. La trama es basa en el comiat de Jordan del bàsquet per a dedicar-se al beisbol. En el film  la realitat i la fantasia es mesclen donant lloc a una boja història en què els Looney Tunes segresten l’estrella de l’NBA a fi que els ajudi a guanyar el partit més divertit de la història del cine. 

La pel·lícula va rebre crítiques de tot tipus, tot i que es varen elogiar les tècniques utilitzades per a entremesclar l’acció real i l’animació. El 2021 va arribar la sequel·la, ***Space Jam:una nova era***, en aquesta ocasió amb els Looney Tunes i LeBron James, i amb una tecnologia molt més avançada i amb una trama bastant semblant, tot i que modernitzada, amb l’aparició d’un espai digital i la Intel·ligència Artificial. Tot i que en aquesta ocasió la pel·lícula continua sent animada de forma tradicional, l’animació 3D amb ordinador es el centre de la hibridació.

>“a partir dels noranta el món del disseny, el cine, la publicitat i l’art donen inici a una nova estètica, l’estètica de la postproducció”. Amb aquest mot es designa el conjunt de processos efectuats sobre un material enregistrat: el muntatge, la inclusió d’altres fonts visuals o sonores, el subtitulat, les veus en off, els efectes especials”. (Nicolas Bourriaud)
>
En aquest mateix sentit, Manovich afirma que “els materials es converteixen en estructures de dades; les eines físiques, mecàniques i electròniques, es transformen en eines de software que operen sobre aquestes estructures de dades”. 

La hibridació entre cine i dibuixos animats ha estat un gènere utilitzat molt esporàdicament, però que, tot i semblar quelcom novedós, ha tengut èxit des de fa més d’un segle, iniciant-se com a recurs cinematogràfic el 1900. 

El curtmetratge mut de 1900 *The Enchanted Drawing* és el punt de partida d’aquesta tècnica. Podem destacar també l *King Kong*, de 1933; algunes pel·lícules de Walt Disney dels anys 40 i 50, seguits de films de ciència-ficció. La tècnica, ha anat evolucionant al llarg de la història, de manera que en els darrers anys l’avanç de la tecnologia, juntament amb pressupostos cada vegada més grans, han impulsat la creació d’aquest tipus de pel·lícules.






## L’aplicació web Textomap: Cas 2


![Textomap](https://github.com/pepvf/PAC3/assets/134633074/dc6994b0-5cfa-4e44-8f72-ba7bdbac0866)



**Textomap** és una eina assistida per Intel·ligència Artificial que converteix text en mapes interactius en qüestió de segons eliminant la necessitat de fulls de càlculs o eines complexes. És compatible amb diferents idiomes i s’ha emprat per a crear més de deu mil mapes en 146 països de diverses indústries o camps, com són turisme, educació, notícies i mitjans de comunicació. Aquesta eina ofereix un pla gratuït amb creació il·limitada de mapes i una actualització professional, amb funcions addicionals. També proporciona una extensió de Chrome per a facilitar-ne l’ús i la seva integració amb altres plataformes com llocs webs i xarxes socials.

Es tracta d’un exemple d’hibridació, ja que és un sistema que combina textos, fotografia aèria, imatges satèl·lits, 3D, fotografia i altres mitjans per tal de crear una representació híbrida de la realitat.

Mentre que en una pàgina web les imatges i el vídeo apareixen junt al text; una publicació de blog pot mostrar text de manera semblant, seguida d’imatges i més text, o un món 3D pot contenir un objecte de pantalla plana utilitzat per a mostrar vídeo, en un cas d’hibridació com és **Textomap**.

>“les interfícies, les tècniques i diferents elements s’uneixen donant com a resultat noves gestalts mediàtiques”.

El seu maneig és molt senzill. L’usuari tan sols ha d’inserir un text, d’un màxim de 5000 caracters, que contengui adreces i localitzacions i l’eina s’encarrega d’analitzar la informació per a identificar els noms de llocs, adreces i informacions geogràfiques rellevants, convertint aquesta informació en un mapa interactiu que els usuaris poden explorar i personalitzar segons les seves necessitats. 

**Textomap** ofereix una sèrie d’avantatges que la converteixen en una eina molt útil. Alguns d’aquests avantatges són la rapidesa i eficiència, ja que fa la seva funció en qüestió de segons; la senzillesa, ja que no requereix de grans coneixements tècnics; la possibilitat de treballar en diversos idiomes, la qual cosa el fa útil a tot el món, i la integració amb altres plataformes, com llocs web i xarxes socials, cosa que permet als usuaris compartir els seus mapes de forma fàcil i ràpida.  A més, els usuaris poden compartir els seus mapes directament des de la mateixa eina o des dels seus llocs web. 

Ja sigui en diaris, en una novel·la o en pàgines web, multitud de textos inclouen topònims o fan referencia a ubicacions que moltes vegades no som capaços de situar correctament. Aquestes ubicacions poden ser importants i comptar amb un mapa que inclou els topònims que surten a un text ens proporciona informació rellevant i ens fa tenir una idea més clara del contingut del text. Amb Textomap en segons es pot generar un mapa a partir de qualsevol text i a la mateixa pàgina sense necessitat de descarregar res. S’empra directament dels del navegador i compta amb una extensió per a Chrome. 

El seu ús és molt senzill, només s’ha d’escriure o copiar el text desitjat, es prem el botó “Create Map” i en qüestió de segons es crea un mapa interactiu amb els llocs esmentats al text. Els mapes es poden guardar, tot i que per a fer-ho és necessari registrar-se, de manera que serà possible accedir a mapes que s’hagin creat anteriorment i editar-los o esborrar-los. 

La funció principal és mostrar els llocs que s’esmenten al text. Podem clicar sobre la ubicació per tal d’aconseguir més información del lloc, tenint un accés directe a Wikipedia. També podem interactuar amb cadascuna de les posicions ubicades, podem apropar-la, allunyar-la o girar-la. Això permet conèixer les ubicacions més exactes, els carrers dels voltants i les distàncies entre un punt i un altre. 

Es tracta d’una eina molt funcional en línia que s’empra directament des del navegador, sense necessitat d’instal·lar programes o aplicacions. Tot i que existeixen diverses eines (fins i tot el propi Google Maps) amb les quals es poden crear mapes personalitzats, cap d’aquestes eines resulta tan senzilla d’emprar com **Textomap**, ja que tan sol es necessari escriure un text esmentant els llocs o ubicacions que es volen incloure per generar de forma automàtica un mapa interactiu. 


### Referencies y Bibliografia

* Manovich, Lev. (2013). **El Software toma el mando**. Barcelona: Editorial UOC. 
*	"Remediación, multimedia e hibridación de los medios" (Multimedia UOC)
*	GitHub - mgea/PEC3_Manovich_Reloaded
*	Markdown Tutorial
*	"El software toma el mando" Lev Manovich, 2013 (ePub)
*	Markdown editor
*	https://www.textomap.com/
*	https://www.videodromo.es/critica-de-cine/space-jam-nuevas-leyendas/68671


----

Llicència: Material Creative Commons desarrollado bajo licencia CC BY-SA 4.0. 
